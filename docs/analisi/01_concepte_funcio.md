# Concepte de funció. Domini i recorregut.

## 1. Concepte de funció entre dos conjunts
Una funció $f$ és una relació entre un conjunt de partida $A$ i un conjunt d'arribada $B$. La característica fonamental és que a cada element $x$ del conjunt $A$ se li fa **correspondre** un **únic** valor $y$ del conjunt $B$.

Simbòlicament, s'expressa d'aquesta manera:

$$
\begin{array}{r @{\; \;} c @{\; \;} l}
f: A & \longrightarrow & B \\
x & \longmapsto & y = f(x)
\end{array}
$$

> **Exemple de funció:**
> 
> Considerem el conjunt $A$ com un grup de països i el conjunt $B$ com les ciutats del món. La correspondència $c$, que assigna a cada país la seva capital, és una funció perquè a cada país li correspon una única ciutat capital.
> 
> $$\begin{array}{}
c: A & \longrightarrow & B \\
França & \longmapsto & París\\
Itàlia & \longmapsto & Roma
\end{array}$$
>
>**Exemple de correspondència que no és funció:**
>
>Si el conjunt $A$ són les persones d'una població i el conjunt $B$ són tots els els números de telèfon d'aquella població, la relació que assigna a cada persona de la població els seus números de telèfon no és un funció, ja que una persona pot tenir més d'un número de telèfon.



## 2. Funcions reals de variable real
En aquest curs d'anàlisi, treballarem amb funcions on tant el conjunt de partida com el d'arribada són els nombres reals ($\mathbb{R}$). En aquests casos, diem que són funcions reals de variable real. En aquest context distingim:

* **Variable independent ($x$):** És el valor d'entrada del conjunt de partida. Se li diu independent perquè li podem assignar qualsevol valor (dins d'unes limitacions).
* **Variable dependent ($y$):** És el valor de sortida. Se li diu dependent perquè el seu resultat "depèn" directament del valor que hagi pres la $x$ a través de l'expressió de la funció: $y = f(x)$.

$$
\begin{array}{r @{\; \;} c @{\; \;} l}
f: \mathbb{R} & \longrightarrow & \mathbb{R} \\
x & \longmapsto & y = f(x)
\end{array}
$$

> **Exemple:**
> Imaginem una tarifa de taxi on el preu base per pujar al vehicle és de 3 € i cada quilòmetre recorregut costa 2 €. La funció que defineix el cost total ($y$) segons els quilòmetres ($x$) és:
>
> $$
\begin{array}{r @{\; \;} c @{\; \;} l}
f: \mathbb{R} & \longrightarrow & \mathbb{R} \\
x & \longmapsto & y=2x+3 
\end{array}
$$
>
>On $x$ són els quilòmetres (independent) i $f(x)$ és el preu final (dependent).
>
>La manera que farem servir per expressar una funció serà de la forma:
>
> $$f(x) = 2x + 3$$


## 3. Domini de la funció

Si ens fixem en l'exemple anterior, l'expressió $2x+3$ està definida matemàticament per a qualsevol valor d'$x$, però si ho posem en el context del càlcul de la tarifa del taxi, el valor $x$ representa quilòmetres recorreguts i per tant no té cap sentit que $x$ prengui valors negatius. En aquest context el domini d'aquesta funció son els valors d'$x \in [0,+\infty]$.

El **domini** d'una funció $f$, que expressarem com $Dom(f)$, és el subconjunt de nombres reals per als quals la funció està definida, és a dir, els valors d'$x$ per als quals puc calcular $f(x)$:

$$
\begin{array}{r @{\; \;} c @{\; \;} l}
f: Dom(f) \subseteq \mathbb{R} & \longrightarrow & \mathbb{R} \\
x & \longmapsto & y = f(x)
\end{array}
$$

 Per calcular el domini cal tenir en compte:

* **Denominadors:** Cal comprovar que no siguin mai zero (caldrà resoldre una equació).
* **Arrels d'índex parell:** Cal comprovar que l'interior sigui $\geq 0$ (caldrà resoldre una inequació).
* **Logaritmes:** Cal comprovar que l'argument sigui $> 0$ (caldrà resoldre una inequació).
* **Context del problema:** Si la nostra funció està enmarcada en un context real, a banda del que s'ha descrit anteriorment, cal tenir en compte quan té sentit el valor d'$x$ en funció del context.

> **Exemples de domini:**
> 
> 1. $f(x) = \frac{5}{x-4} \implies$ Com que s'ha de complir que $x-4 \neq 0$, el domini és $Dom(f) = \mathbb{R} \setminus \{4\}$.  
> 2. $f(x) = \sqrt{x-1} \implies$ Com que cal que $x-1 \geq 0$, per tant $Dom(f) = [1, +\infty)$.
> 3. $f(x)=2x+3$, no té denominadors, ni arrels ni logaritmes, per tant, matemàticament tenim $Dom(f) =\mathbb{R}$. Ara bé, en el context de l'exemple de l'apartat anterior tenim que $Dom(f) =[0,+\infty]$



## 4. Recorregut o Imatge
El recorregut o imatge d'una funció $f$, representat per $Im(f)$, és el conjunt de valors que realment pren la variable dependent $y$. O sigui, una funció està definida per als valors del seu domini i pren tots els valors del seu recorregut:

$$
\begin{array}{r @{\; \;} c @{\; \;} l}
f: Dom(f) & \longrightarrow & Im(f) \\
x & \longmapsto & y = f(x)
\end{array}
$$

Si el domini es mira en l'eix horitzontal ($X$), el recorregut es visualitza en l'eix vertical ($Y$).

> **Exemples de recorregut:**
> 
> 1. $f(x) = x^2 \implies$ Com que $x^2$ sempre és positiu o zero, el valor mínim de la funció serà 0. El recorregut és $Im(f) = [0, +\infty)$.
> 2. $f(x) = 5$ (funció constant que sempre val 5) $\implies$ Com que l'únic valor que pren la $y$ és el 5. Per tant, $Im(f) = \{5\}$.